<HTML>
<BODY>

<HR>
C.A. Martijn Maarleveld te Amsterdam zond per email de volgende
inzichten (licht aangepast) over de oorsprong van het Maarleveld
geslacht:
<HR>

<P>

Ik heb me tot zo'n 10 jaar geleden veel bezig gehouden met mijn
stamboom in navolging van mijn grootvader C.P.H. Maarleveld
(1900-1989). Ik ben destijds op het spoor van de Coucks gezet door de
Kwartierstatenboeken van de genealogische vereniging Prometheus in
Delft. Ook is er een kwartierstaat in het tijdschrift Gens Nostra die
de stamvader Pieter Florisz Couck noemt.

<P>

In een aantal geneaologien op het internet (allen via links te vinden
op <A HREF="http://www.stsci.edu/~marel/genealogie.html">Roeland van
der Marel's genealogy pagina</A>) wordt Pieter Florisz Couck te
's-Gravenhage aangegeven als zoon van Floris Cornelisz te
Overschie. Ik betwijfel de juistheid hiervan en heb geen
oorspronkelijke bron kunnen vinden die dit bevestigd.

<P>

Volgens mijn onderzoek was Pieter Florisz Couck een meestertimmerman
te Den Haag, waar hij in 1550 zijn meesterproef doet en in het gilde
wordt opgenomen. Ook zijn broer Adriaan Florisz Couck was lid van het
timmerliedengilde. Pieter Florisz Couck staat ook vermeld in Pabon's
Hofboeken van 's-Gravenhage 1458-1561 (Den Haag 1937). Een Floris de
metselair wordt daarin genoemd, die mijns inziens de vader kan zijn
geweest van Pieter Florisz Couck. Pieter Florisz Couck wordt ook
vermeld als leenman van 1 morgen in Monster van de leenkamer Hontshol
(zie Ons Voorgeslacht 1972, pagina 29, of <A
HREF="http://www.hogenda.nl/Docs/DocumentView.aspx?KeyValue=%7Bf819aa77-a319-4d9f-babd-391046ac0028%7D">hier</A>). Zijn
kleinzoons blijken overgestapt te zijn op de landbouw in
Spaland/Kethel en Honselersdijk/Naaldwijk en de naam (Van) Maarleveld
te zijn gaan voeren. De naam Maarleveld heb ik voor ca 1620 nooit
aangetroffen
 
<P>

Dat Floris Cornelisz te Overschie de vader was van Pieter Florisz
Couck en de naam Maarleveld voerde, komt op mij hoogst
onwaarschijnlijk voor. Overschie is nogal wat uit de buurt van Den
Haag. Ook heb ik de naam Maarleveld nooit gevonden voor 1620. Dat
Floris Cornelisz te Overschie de naam Maarleveld voerde, betwijfel ik
onder meer daarom. Met het natrekken van beleningsregisters is het
misschien mogelijk om hier in de toemost wat meer licht op te werpen.

<P>

Er is ook een nog levende tak van Maarleveld's die afstamt van Jan
Bastiaans Maerlevelt (zie bijvoorbeeld <A
HREF="http://www.maarleveld.org/">hier</A>). Hij was de zoon van
Bastiaen Cornelisse Maerlevelt alias Kroon, van de Hogeveen en
Sijbregje Jansdr van Leeuwen, van Zegwaard. zij huwen in 1670 te
Benthuizen.

<P>

Bastiaen is de zoon van Cornelis Willems Meerleveld alias Croon, van
Hazerswoude en Maritje Maertens, van Benthuizen, die in 1632 huwen te
Benthuizen. Cornelis is de zoon van Willem Cornelisz Croon. Willem
Cornelisz Croon heeft ook een dochter Baertgen Willems van Maerlevelt,
die huwt met Dirck Elbertsz van Anen. Naar de vernoeming van zijn
dochter te oordelen is hij een zoon van Cornelis Adriaen Janszoonsz
Croen, die voor 13.4.1578 (rechterlijk archief Hazerswoude deel 18
pagina 96v, in transcriptie bij het Nationaal Archief) huwt met
Baertje Floris. Zijn vader Adriaen Jansz Croen is nog in leven
29.4.1555. De weduwe Adriaen Jansz Croen, Geerte Floris is nog in
leven 3.6.1591. hun zoon Floris Adriaen Janszoonsz is de vader van
onder meer Huijch Florisz van Maerlevelt en Boudewijn Florisz van
Maerlevelt.

<P>

Er zitten nog wat meer Maarleveld-takken in de buurt van
Hazerswoude. Samson en Maijken (beide geen achternaam) wonen te
Warmond. Zij moeten echter immigranten zijn: hun zoon Jan Samson is
geboren te Colchester, hun zoon Benjamin Samson is van
Warmond. Benjamin Samson heeft onder meer de kinderen Pieter
Benjaminsz Maarlevelt (1639) en Jannetje Benjamijnse Maarlevelt
(1637).

<P>

Te Leiden woonde in de Korssteeg in het huis Den Draeck Arent
Cornelisz, die afkomstig was van Schiedam. Hij werd begraven in 1616
in de Pieterskerk aldaar. Hij was bakker en pachter van de wijnen over
de stad Leiden. Zijn zoons waren genaamd Cornelis Arentsz Maarlevelt,
Willem Arentsz (van) Maerlevelt en Alewijn Adriaensz van Maarlevelt
(begraven 1635 in de Hooglandsche Kerk).

<P>

Deze mensen lijken helemaal niet aan elkaar verwant, maar gaan wel
allen de naam Maarleveld voeren. Waarom, begrijp ik niet. Zoals ik
eerder zei: de naam Maarleveld heb ik nooit gevonden voor 1620. 

</BODY>
</HTML>